---

title: Mina tumregler för att få saker att hända

---

Detta är min egen teori om hur man bäst får sociala aktiviteter att faktiskt bli av och inte rinna ut i sanden.
Jag gör här en massa påståenden här som låter väldigt definitiva, men de är inte grundade i något mer än mina egna observationer, så ta det med en nypa salt.
Detta skrevs ihop i en enda stream-of-conciousness radda och kommer nog revideras efterhand, men för tillfället får det duga.

## Fråga inte, föreslå.
Om du har en idé, vänta inte på att någon annan ska ta tag i att förverkliga det.
Fråga inte öppet i en grupp på 10 pers vilken film de vill se på filmkvällen.
Säg en (och bara en) film själv så att det iallafall finns ett default.
Jag lovar att de flesta inte egentligen bryr sig så mycket om vilken film, och om någon t.ex. sett den du föreslog nyligen så är det bara för dem att säga det.

## Datum först, detaljer sen.
Innan ett datum är bestämt så är planerna inte "på riktigt" och kommer alltid prioriteras lägre än saker som har ett datum.
När du vet datumet så vet du vilka som kan närvara, och därmed vilka som ska vara med och bestämma detaljerna.

## Tidigaste då X kan.
Det kan vara lockande att försöka se till att alla kompisar kan vara med på allt.
Effekten blir dock bara att ni träffar varandra mycket mer sällan.
Vad är det minsta antalet deltagare för vilken den här aktiviteten funkar?
Det kan kännas segt att ta en tid då vissa inte kan, men detta är inte sista gången ni ses.
Ju snarare nästa aktivitet är, desto snarare kan näst-nästa aktivitet vara!

Det finns dock ett undantag till den här regeln, när det är något särskilt som ska göras som ni inte direkt kan göra om nästa vecka igen. En inflyttningsfest, En större utflykt, etc. då gäller istället...

## Lång horisont.
För icke-alldagliga aktiviteter och särskilda sammankomster vill man kanske prioritera att så många som möjligt ur kretsen kan närvara.
Då är det så enkelt som att bestämma ett datum väldigt långt i förväg. En månad eller till och med två fram lär de flesta ha tomt i kalendern\*.
Det kan kännas som en lång tid att vänta, men tänk på att du kan ha flera sådana saker inbokade parallellt, så ni kan ha ett bekvämt flöde av kommande skojigheter så länge ni fortsätter sätta datum för nästa månads skojigheter.

\* På sommaren gäller *extra extra lång* framförhållning, för folk behöver bestämma sina semesterdagar långt i förväg, och därmed även semesters åtaganden.

## Fast är bäst.
Det bästa är att slippa dansa schemaläggningsdansen varje gång man vill göra något utan istället ha fasta dagar då vissa saker händer.
Regelbundet behöver inte betyda att det måste vara varje vecka. "Första lördagen i månaden kl. 16 spelar vi biljard" funkar fint.
Det är nästan bättre med regelbundna saker som inte händer så ofta, för då nedprioriteras de inte så lätt.

## Avbrott dödar.
Regelbundna aktiviteter är stadiga men sköra, och dör oftast av något sorts avbrott som bryter rytmen.
Man kör varje vecka, men sen ska någon på semester, någon får fullt upp med ett annat projekt, DM trillar av en häst, etc.
När sådana avbrott sker eller kan förutses är det bra att i förväg bestämma ett datum långt fram då rytmen kommer startas om.

## Vad är nästa konkreta handling som behöver utföras?
Ibland kan saker rinna ut i sanden bara för att ingen riktigt vet vad de ska göra men hoppas att någon annan vet det.
När man snackat ihop sig om att det vore kul att bygga en lådbil så är det bra att avsluta den konversationen med att besvara frågan "vad är det första vi behöver, och vem ska göra det?"
Jo, vi behöver någon plats och tid att bygga lådbilen, material att bygga den av.
"Anders, kan du kolla om vi kan använda din farsas garage någon helg nästa månad? Bertil, kan du ta en titt på Malmös återbyggsdepå efter material?"
Handlingen måste vara något du redan vet hur du fysiskt ska utföra den så att du inte kan fastna (fråga X om Y, Röj upp i garaget, Köp biljetter till koncerten.)
Om du inte vet exakt vad du ska göra så är nästa handling att ta reda på det genom att fråga en specifik person som kanske vet/googla dressinbanor, etc.
Detta konceptet är helt stulet från boken *Getting Things Done* av David Allen som jag gärna raljerar mer om ifall någon frågar.
